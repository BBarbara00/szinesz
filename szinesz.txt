Angelina Jolie (születési nevén Angelina Jolie Voight) (Los Angeles, 1975. június 4.) Oscar- és háromszoros Golden Globe-díjas amerikai színésznő, fotómodell, író, producer, filmrendező, és az ENSZ Menekültügyi Főbiztosságának (UNHCR) különmegbízottja, korábbi jószolgálati nagykövete.[9][10]

Bár gyerekként játszott már mozifilmben apja, Jon Voight oldalán, igazi színészi pályafutása az 1993-as Cyborg 2. – Üvegárnyék című filmmel indult el. 1995-ben kapta első főszerepét, az Adatrablók című alkotásban. Olyan elismert filmekben is játszott, mint a George Wallace (1997), Kifutó a semmibe (1998), 1999-ben pedig Oscar-díjat kapott az Észvesztő című filmben nyújtott alakításáért. Igazán ismertté a Lara Croft videójáték filmes változatával váltː Lara Croft: Tomb Raider (2001). Azóta az egyik legjobban fizetett és legismertebb színésznők egyike.[11] Bevétel szempontjából két legsikeresebb filmje a Kung Fu Panda (2008, szinkronhang), ill. a Mr. és Mrs. Smith (2005) voltak.[12]

Angelina Jolie többször elvált. 2005-től Brad Pitt színésszel élt együtt, akivel 2014 augusztusában kötött házasságot;[13] hat gyermeket neveltek (3 örökbe fogadva, a 3 sajátból 2 iker). 2016 szeptemberében Jolie beadta a válókeresetet.[14]